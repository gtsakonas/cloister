# Φεστιβάλ Περάσματα @ Cloister

## 1. Η εμβληματική δράση

Το Cloister χρειάζεται μια εμβληματική δράση. Πολλές επιμέρους δράσεις θα μπορούν να διοργανωθούν από το Cloister, σε συνεργασία με το Cloister, με το Cloister ως μέρος τους ή απλά στο Cloister. Όμως το Cloister έχει ανάγκη από μία δράση που να το χαρακτηρίζει, που να συνδέεται με την ταυτότητά του ως αρχιτεκτόνημα και να αποτελεί τη βασική αφορμή επίσκεψης και επικοινωνίας.

Το concept της δράσης αυτής θα πρέπει να είναι συμπαγές αλλά και ευρύχωρο. Συμπαγές ώστε να δίνει κίνητρο για την επίσκεψη, να έχει ένα ενιαίο νήμα που ενώνει τα σκέλη της δράσης και να διατηρεί τη συνέχειά της στο χρόνο. Ευρύχωρο ώστε να μπορεί να περιλαμβάνει διαφόρων ειδών events και να μπορεί να εξελίσσεται μέσα στο χρόνο, μετατοπίζοντας όπου χρειάζεται τις προτεραιότητές του.

Η δράση αυτή ιδεατά θα πρέπει να είναι κάτι που κανείς άλλος δεν προσφέρει στη (μητροπολιτική) Αθήνα. Όχι απαραίτητα κάτι που ποτέ δεν έχει ξαναγίνει, κάτι εξαιρετικά δύσκολο, αλλά οπωσδήποτε κάτι που δεν έχει ξαναγίνει σε αυτή την έκταση, με αυτή τη συνέπεια, σε αυτό το βάθος.

Τέλος, η δράση αυτή θα πρέπει να μπορεί να παράγει συνέργειες. Αφενός, η ομάδα που θα τρέχει το Cloister, με τη βοήθεια της Τεχνόπολης και του ΟΠΑΝΔΑ, που δεν έχουν και την καλύτερη δυνατή εμπειρία στα ζητήματα του βιβλίου, όπως απέδειξε και η ΑΠΠΒ2018, θα παραμείνουν πολύ μικρές μονάδες, για να φέρουν σε πέρας τον σχεδιασμό και παραγωγή περιεχομένου και την επικοινωνία για να γίνει το Cloister πόλος έλξης. Η επιτυχής μακροημέρευση του Cloister εξαρτάται από το αν θα γίνει κόμβος του (άτυπου, αλλά υπαρκτού) δικτύου πολιτισμού της (μητροπολιτικής) Αθήνας. Αφετέρου πρέπει το Cloister να προσέρχεται στις συνεργασίες που επιδιώκει με τη δική του πρόταση, να έχει σχέδιο και πρόγραμμα για να μην είναι απλός συνεργάτης, facilitator ή χώρος εκδηλώσεων στις δράσεις άλλων - όπου ως "άλλοι" εννοούνται εδώ και ο ΔΑ και η Τεχνόπολη.

Η εμβληματική δράση μας δένει και εμάς με το Cloister και μας κάνει πιο αναγκαίους για τη λειτουργία του.

2.	 Περάσματα

Η εμβληματική δράση του Cloister θα μπορούσε να είναι τα Περάσματα ή Φεστιβάλ Περάσματα @ Cloister.

Κατ' αρχάς, το όνομα. Το Περάσματα ταιριάζουν και είναι στενά συνυφασμένα με τις Στοές. Αν κάτι γίνεται στις Στοές είναι Περάσματα, αλλά και οι ίδιες οι Στοές είναι Περάσματα. Γιατί πέρασμα είναι και "η ενέργεια ή το αποτέλεσμα του περνώ" και "το μέρος από το οποίο συνηθίζουν ή μπορούν να περνούν· η διάβαση" (Λεξικό Τριανταφυλλίδη). [Το έργο του Walter Benjamin "Passagenwerk" αποδίδεται στα αγγλικά ως Arcades, απόδοση που μας θυμίζει ότι στα γερμανικά Passage είναι και η (εμπορική) στοά, αλλά και γενικά το πέρασμα]

Και το Φεστιβάλ Περάσματα @ Cloister είναι το Πέρασμα της πόλης από τη Στοά του, είναι η στιγμή που η πόλη περνάει από τη στοά της [αλλά και από το Πάρκο της, το Πάρκο Ελευθερίας].

Και το ίδιο το περιεχόμενο της δράσης όμως πρέπει να υποδηλώνει Περάσματα. Τι είδους περάσματα; Κάθε είδους - αρκεί να εφάπτονται με το βιβλίο. Το πέρασμα από τη μια γλώσσα σε μια άλλη (μετάφραση, η μεταναστευτική και προσφυγική εμπειρία - ο μεταφραστής που συναντά το συγγραφέα, ο συγγραφέας που είναι μετανάστης στην Ελλάδα ή είναι μετανάστης από την Ελλάδα, δύο συγγραφείς από διαφορετικές χώρες που γράφουν για το ίδιο θέμα ή έχουν τα ίδια ερωτήματα), το πέρασμα από τη μια γενιά στην άλλη (συνάντηση δύο συγγραφέων διαφορετικής γενιάς), το πέρασμα από το ένα είδος τέχνης σε ένα άλλο (το ίδιο θέμα στη λογοτεχνία, τα κόμικς, τη ζωγραφική, τη φωτογραφία και τον κινηματογράφο), το πέρασμα από τον ένα τρόπο προσέγγισης του περιεχομένου σε ένα άλλο (από τη βιβλιοπαρουσίαση και την ανάγνωση στο εργαστήρι δημιουργικής γραφής και σχεδιασμού κόμικς, από το βιβλίο στην ταινία), το πέρασμα από το έντυπο στο ψηφιακό στο έντυπο, από τη μια στιγμή της ιστορίας σε μια άλλη (η ιστορία της πόλης της Αθήνας), από το ακαδημαϊκό στο δημόσιο (διάχυση και εκλαΐκευση, ο αστρονόμος που συναντά τον YouTuber αστρονόμο), από την επιστήμη και την ακαδημία στη λογοτεχνία (ένα επιστημονικό θέμα ιδωμένο από τη σκοπιά της λογοτεχνίας και της επιστήμης, ο ιστορικός που συναντά τον συγγραφέα ιστορικής λογοτεχνίας), από το ένα φύλο στο άλλο (LGBTQ) κ.ά.

Τα Περάσματα @ Cloister είναι επομένως συναντήσεις, συναντήσεις με πολλά δια-: διαπολιτισμικές, διαγενεακές κ.ά - και είναι συναντήσεις που αναδεικνύουν το στοιχείο της συνάντησης. Γιατί στα Περάσματα συναντάς κόσμο, κατά τύχη - αλλά στα Περάσματα @ Cloister οι συναντήσεις δεν είναι τυχαίες.

Τα Περάσματα @ Cloister είναι παιδί και ταιριάζουν σε ένα μητροπολιτικό κέντρο όπως η Αθήνα. Το μητροπολιτικό κέντρο είναι ο χώρος των περασμάτων και των συναντήσεων - είναι και πολλά άλλα, αλλά αυτή, τη θετική πλευρά του μητροπολιτικού κέντρου θα θέλαμε για την Αθήνα.

Και δύο μειονεκτήματα για το όνομα Περάσματα. Το Cloister δεν έχει σημασιολογικά διαφανές στην Ελλάδα, δεν ξέρουν οι περισσότεροι τι σημαίνει. Άρα για να προκύψει η σχέση του Cloister-Περάσματα θα πρέπει είτε στο λογότυπο είτε με άλλο τρόπο να τονίζεται η σημασία, η απόδοση του Cloister. Επιπλέον, αν το όνομα του Cloister άλλαζε από τον ΔΑ σε κάτι άλλο, άσχετο με την έννοια της στοάς, η σύνδεση πάλι θα χανόταν.

3.	 Ο χρόνος

Τα Περάσματα @ Cloister μπορεί να τα συλλάβει κανείς με διαφορετικούς τρόπους. Ο χρόνος τους όμως πρέπει να είναι πυκνωμένος, για να δοθεί το concept τους όχι μόνο διακηρυκτικά αλλά και μέσα από το περιεχόμενα των συγκεκριμένων εκδηλώσεων.

Με δεδομένο ότι το ίδιο το αρχιτεκτόνημα του Cloister είναι μικρό, αλλά ο περιβάλλων χώρος μεγάλος το Φεστιβάλ Περάσματα @ Cloister θα πρέπει να διεξάγεται σε εποχή που μπορεί να επεκταθεί υπαίθρια μια εκδήλωση. Δηλαδή μεταξύ Μαΐου-Ιουλίου ή τον Σεπτέμβριο.

Θα μπορούσε να είναι ένας μήνας εκδηλώσεων με εβδομαδιαίο ρυθμό που κορυφώνεται σε ένα πυκνό ΠΣΚ.

4.	 Παραγωγικότητα του ονόματος και του περιεχομένου

Τα Περάσματα @ Cloister είναι ένα Φεστιβάλ, είναι η εμβληματική δράση. Αλλά τα Περάσματα μπορούν να είναι παρόντα σε πολλές, αν όχι όλες, τις δράσεις του Cloister.

Μπορούμε να έχουμε Λέσχη Ανάγνωσης Περάσματα, αλλά και Μικρά Περάσματα, δηλαδή επιμέρους εκδηλώσεις που διασπείρονται σε όλη τη χρονιά.

Υποκατηγοριοποιούνται τα Περάσμα με αρκετά φυσικό τρόπο: Περάσματα του Βιβλίου, Περάσματα της Ιστορίας, Περάσματα της Τέχνης, Περάσματα της Επιστήμης κλπ

Επιπλέον, δημιουργούν άμεσα ή έμμεσα και περιεχόμενο για τα social media και το blog του Cloister.

Τα Περάσματα θα μπορούσαν να είναι και ένας τρόπος συγκρότησης ή ένας άξονας της συλλογής βιβλίων του Cloister.
5.	 Ένα παράδειγμα

Οι παραπάνω σκέψεις προέκυψαν από ένα συγκεκριμένο παράδειγμα. Το ερώτημα ξεκινάει από το με ποιους θα μπορούσε να συνεργαστεί το Cloister, πέρα από τους φορείς του Δήμου. Έχουμε συζητήσει το θέμα των οργανισμών που υπάρχουν χωροταξικά μέσα και γύρω από το Πάρκο Ελευθερίας, σε ένα πρώτο κύκλο οργανισμοί του Δήμου μέσα στο Πάρκο Ελευθερίας και το Μέγαρο Μουσικής, σε έναν δεύτερο κύκλο ως τη Γεννάδειο και την Πινακοθήκη. 

Η προσοχή μου προσανατολίστηκε στα ευρωπαϊκά πολιτιστικά ιδρύματα: Γκαίτε, Γαλλικό Ινστιτούτο, Βρετανικό Συμβούλιο, Θερβάντες, Πούσκιν, Τσέχικο Κέντρο Αθήνας και είναι κι άλλα λιγότερο ή περισσότερο δραστήρια ή συνεργάσιμα. Στην πραγματικότητα είναι τα κοινά μέλη που συναντάμε σε διαφορετικές αλλά επικαλυπτόμενες δικτυώσεις: Οργανωτική Επιτροπή Ενίσχυσης Βιβλιοθηκών (ΟΕΕΒ) http://repository-csl.ekt.gr/csl/about, Athens Culture Net https://athensculturenet.com/el/members, EUNIC Cluster Athens https://www.eunicglobal.eu/map 

Αφορμή στάθηκε μια είδηση: "Η Αθήνα θα γίνει το 41ο σημείο στον κόσμο όπου τον δημόσιο χώρο της πόλης θα στολίζει το πρωτότυπο έργο τέχνης, το "Παγκάκι του Βάτσλαβ Χάβελ", καλώντας τους κατοίκους της σε «διάλογο». Η τοποθέτηση του μνημείου πραγματοποιείται με πρωτοβουλία του Τσεχικού Κέντρου Αθήνας, σε συνεργασία με την Πρεσβεία της Τσεχικής Δημοκρατίας και το Athens Culture Net του Δήμου Αθηναίων." Και πού θα τοποθετηθεί αυτό; "Το μνημείο θα τοποθετηθεί σε έναν ιδιαίτερα συμβολικό χώρο στο Πάρκο Ελευθερίας, το οποίο συνδυάζει πολιτιστικά και πολιτικά στοιχεία - στον χώρο βρίσκεται το Μουσείο Ελ. Βενιζέλου και το Κέντρο Εκθέσεων του Δήμου Αθηναίων, το οποίο ήταν φυλακή και χώρος ανακρίσεων κατά την δικτατορία το 1967 - 1974." [https://athens.czechcentres.cz/el/program/lavicka-vaclava-havla-bude-umistena-v-athenach]

Οπότε, θα μπορούσε στο 1ο Φεστιβάλ Περάσματα @ Cloister το θέμα μας να είναι τα περάσματα από τη λογοτεχνία από μια σειρά χωρών που δραστηριοποιούνται πολιτιστικά στην Ελλάδα στην ελληνική λογοτεχνία: όπου μπορεί να πιάνει από τη μετάφραση (διάλογος μεταφραστή-συγγγραφέα), τις αντίστοιχες θεματικές που υπάρχουν μεταξύ ξένων και Ελλήνων συγγραφέων (διάλογος συγγραφέων), το πώς είδαν κάποιες χώρες έλληνες λογοτέχνες κλπ Επίσης, είναι μια δράση με επαναληψιμότητα, που δεν εξαντλείται σε μια μόνο εκδήλωση ή μία μόνο χρονιά.Το θέμα εδώ βέβαια είναι να μην πρόκειται για μια ακόμα σειρά συζητήσεων για βιβλία - γίνονται πολλές αν και όχι τόσο συγκροτημένα. Οπότε εδώ πέρα από το συζητήσεις για βιβλία θα μπορούσαν να ενταχθούν και διαφορετικές δράσεις από τη λίστα που έχουμε προτείνει. 

Πάντως, θα ήταν μια δράση ταιριαστή με το Cloister και με προφανή πλεονεκτήματα στις συνέργειες. Επίσης, και αυτό είναι γενικότερο για τα Περάσματα, αφομοιώνει στην προοπτική μας και το "Παγκάκι του Βάτσλαβ Χάβελ". 

Δε λείπουν τα προβλήματα βέβαια: Το ένα είναι το οικονομικό, που κλιμακώνεται επικίνδυνα όταν καλείς κάποιον από το εξωτερικό. Το δεύτερο είναι ο σχεδιασμός του περιεχομένου: το ποιος ακριβώς συνδέσεις-περάσματα θα αναδεικνύονταν αισθάνομαι ότι ξεπερνάει τις δυνάμεις και θα χρειαστούμε βοήθεια για να προσδιορίσουμε π.χ. ποιοι δύο συγγραφείς θα συμμετείχαν σε μία τέτοια συνάντηση για να υπηρετηθεί το concept.
